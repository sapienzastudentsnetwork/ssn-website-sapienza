# Borse di Collaborazione

Una borsa di collaborazione è una borsa di studio assegnata a studenti che svolgono varie attività di supporto all'interno della Sapienza.

Tutte le borse di collaborazione richiedono lo svolgimento di **150 ore di attività** in cambio di un compenso massimo di 1295€ (o di 1500€, in caso l'attività riguardi il supporto di studenti DSA). In genere la retribuzione avviene così:
- Lo studente che svolge meno di 75 ore non riceve alcun compenso
- Una volta che lo studente raggiunge 75 ore di attività riceve metà del compenso della borsa
- Il resto del compenso viene versato o al raggiungimento delle 150 ore o al termine fissato dal bando per lo svolgimento dell'attività; se entro tale termine lo studente non ha raggiunto le 150 ore, il compenso versato sarà proporzionale al numero di ore svolte (ad esempio, 100 ore di attività corrispondono a circa 865€ di compenso, di cui 650€ vengono versati raggiunte le 75 ore e 215€ al termine della borsa)

Lo studente può anche decidere di porre fine alla borsa prima del suo termine naturale, purché avvisi il proprio referente con anticipo. Il versamento del compenso rimane invariato: se lo studente ha svolto meno di 75 ore non riceve nessuna somma, altrimenti riceve una somma percentuale al numero di ore svolte prima della rinuncia.

**Ogni studente può accedere a una sola borsa di collaborazione per anno accademico**. Nonostante ciò, può presentare domanda per più borse di collaborazione e poi sceglierne una.

Per accedere alla borsa di collaborazione bisogna presentare domanda al portale [Borse di Collaborazione](https://borsecollaborazione.uniroma1.it/), a cui si accede con le credenziali di Infostud. Una volta fatto l'accesso, visita la sezione "Partecipa ad un bando": qui i dipartimenti pubblicano i vari bandi con i termini per presentare la domanda (nella tabella, sotto le voci "Inizio" e "Fine"). **E' obbligatorio, prima di fare richiesta per la borsa di collaborazione, legge il bando per l'attività da svolgere**: ti basta cliccare sul nome del bando (nella tabella sotto la voce "Bando") per essere indirizzato alla pagina di Ateneo corrispondente. In particolare, sul bando troverai:
- Una descrizione dell'attività che dovrai svolgere;
- Inizio e termine del periodo in cui puoi svolgere le ore;
- Le modalità di retribuzione;
- I requisiti di ammissione;
- Le date di uscita della graduatoria.

{{% hint tip %}}
<i class="fa-solid fa-lightbulb" style="color: #238636;"></i> **Nota bene**

Non sei obbligato a fare domanda di borsa di studio esclusivamente per bandi pubblicati dal tuo dipartimento o dalla tua facoltà! In generale, i requisiti dei bandi non impongono che tu frequenti un certo corso di laurea, ma semplicemente che tu abbia fatto determinati esami e, in caso tu li abbia svolti, potrai presentare tranquillamente domanda. Ad esempio, se il dipartimento di Economia cerca tutor di matematica imponendo come requisito di aver svolto un esame di analisi qualsiasi, potrai presentare domanda se hai già fatto l'esame di Calcolo Differenziale.
{{% /hint %}}

Una volta scelto il bando a cui partecipare, clicca su "Candidatura" e segui la procedura. Se hai difficoltà, consulta la [guida](https://www.uniroma1.it/sites/default/files/field_file_allegati/manuale_studente_0.pdf).

In caso di selezione per la borsa di collaborazione riceverai una email sull'indirizzo di posta della Sapienza: hai di norma 5 giorni per rispondere accettando l'incarico, altrimenti sarai considerato automaticamente rinunciatario. Dopo aver accettato sarai contattato dal referente, che ti fornirà tutte le informazioni per iniziare.